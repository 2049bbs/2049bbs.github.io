---
aid: 4815
cid: 2
authorID: 2360
addTime: 2020-05-01T11:45:00.000Z
title: 5.1 的褻瀆
tags:
    - '5.1'
comments: []
date: 2020-05-01T11:45:00.000Z
category: 时政
---

係，5.1 原本係勞動節，唔係黃金周。

一百三十幾年前，芝加哥二十幾萬工人罷工上街，爭取 8 小時工作制，俾軍警血腥鎮壓，後世為咗紀念呢件事，確立 5 月 1 日係國際勞動節。

當年，搞罷工係叛國、係恐佈主義嘅行為，被視為嚴重破壞社會安寧，有主事者更被送上斷頭台。

點解咁黑暗，美國唔係好早有民主嘅咩？當時所謂選舉制度，並唔係普及而平等，要睇你有幾多身家財產、教育程度同入息，先至決定你有無資格享有手上一票。

所以，世界民主發展嘅歷程，基本上就係同工人運動、婦女運動爭取平等投票權利不可分割。因為好簡單，工人階級醒覺到，要解除對自身嘅奴役同剝削，就要破除呢種只為管治階層服務嘅選舉制度。

今時今日，有人口口聲話要紀念 5.1，卻對於壓在工人頭上嘅暴政視而不見，甚至助紂為虐，是不折不扣對 5.1 嘅褻瀆。

所以話，5.1 勞動節嗌「五大訴求、缺一不可」，唔單止好應景，而且仲係非常非常之必要！

https://www.thestandnews.com/politics/
