---
aid: 6069
cid: 6
authorID: 2911
addTime: 2020-07-05T12:20:00.000Z
title: 纳兰性德诗词
tags:
    - 纳兰性
    - 诗词
comments: []
date: 2020-07-05T12:20:00.000Z
category: 读书
---

**《长相思·山一程》**

山一程，水一程，

身向榆关那畔行，

夜深千帐灯。

风一更，雪一更，

聒碎乡心梦不成，

故园无此声。

  

**《浣溪沙》**

谁念西风独自凉

萧萧黄叶闭疏窗

沉思往事立残阳

被酒莫惊春睡重

赌书消得泼茶香

当时只道是寻常

  

**《浣溪沙》**

残雪凝辉冷画屏，

落梅横笛已三更，

更无人处月胧明。

我是人间惆怅客，

知君何事泪纵横。

断肠声里忆平生。

  

**《采桑子·非关癖爱轻模样》**

非关癖爱轻模样，冷处偏佳。

别有根芽，不是人间富贵花。

谢娘别后谁能惜，飘泊天涯。

寒月悲笳，万里西风瀚海沙。

  

**《采桑子·明月多情应笑我》**

明月多情应笑我，

笑我如今，

孤负春心，

独自闲行独自吟。

近来怕说当时事，

结编兰襟。

月浅灯深，

梦里云归何处寻？

  

**《采桑子·谢家庭院残更立》**

谢家庭院残更立，燕宿雕梁。

月度银墙，不辨花丛那瓣香？

此情已自成追忆，零落鸳鸯。

雨歇微凉，十一年前梦一场！

  

**《木兰花·拟古决绝词柬友》**

人生若只如初见，何事秋风悲画扇？

等闲变却故人心，却道故人心易变。

骊山语罢清宵半，泪雨霖铃终不怨。

何如薄幸锦衣郎，比翼连枝当日愿。
